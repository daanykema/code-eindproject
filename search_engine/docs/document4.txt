Honderden bomen geplant in tiny forest op Utrecht Science Park
Vrijwilligers hebben donderdag honderden bomen geplant op het Utrecht Science Park die samen een tiny forest gaan vormen. Het minibos, met 35 verschillende soorten bomen, moet een plek worden waar studenten onderzoek kunnen doen en mensen de natuur in kunnen gaan.

Het bos heeft de grootte van een tennisveld. Er komen in totaal vijfhonderd bomen in te staan.

Het Tiny Forest is aangelegd op initiatief van een student van de studievereniging Biologie. Donderdag konden betrokkenen de hele dag bomen planten op het veldje. Er zijn ook onderzoekstegels in het ontwerp gemaakt. Met deze tegels kunnen biologiestudenten het bos en het ecosysteem nauwlettend in de gaten te houden.

De vicevoorzitter van het College van Bestuur van de Universiteit Utrecht Annetje Ottow plantte samen met Fiona van 't Hullenaar, directeur Vastgoed & Campus, ook enkele bomen.